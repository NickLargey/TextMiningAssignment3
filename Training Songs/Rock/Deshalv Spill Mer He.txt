He du do un du wann ess et he su wigg
Dat mer de Muhl opmaache darf, wemmer jet saare will
Weet höchste Zick
Dat die Versteckspill-Rejel niemieh interessiere
'T weiß jeder längs, wat üch un uns bedroht
Un wer't noch nit weiß, soll et endlich hühre
Dat woll mer fiere grenzenlos

Kütt ruisch nöher un hührt zo
Die drei Strophe he sinn janz speziell für üch
Worümm mer he sinn, ess womöglich nit janz klar
Su wie't och secher ess, dat ei Leed nit jenüsch,
Öm all die Vorurteile affzebaue, die sick drissisch Johr vun Kahle Kreejer huhjeschätz en Ost un West
Weil't ess schön simpel, wenn och jrausam, wemmer alles wie bisher
En e schwazz weiß un gut un böse Schema presst
Wie off schon hann se üch un uns domet beloore
Die Angs jeschürt en Bundeswehr un Volksarmee
Uns wo't jing öm jed Jemeinsamkeit bedroore?
Domet dat ahnfäng opzehühre spill' mer he

Wo mir herkumme weet et kälder Daach für Daach
'T sinn Pharisäer, die sich Christe nenne, draan
Doch wer sich wie nennt ess bekanntlich jo su'n Saach
Loss uns nur Minsche sinn, ob Frau, ob Kind, ob Mann
Mer spille he, öm üch ze treffe, selvs ze spüre, wat he loss ess
Hann uns eijene un kein jespaldne Zung
Sinn nit op Beifall uss der falsche Eck scharf, nä, mer wolle bloß
Beim Klartext blieve, ohne jed Beschönijung
Mer sinn jespannt op jede Schwester, jede Brooder
Vum Erzjebirge huh bess zur Ostsee
Vun Eisenach bess Frankfurt ahn der Oder
Mir freuen uns wie bekloppt un deshalv spill' mer he

Un nochnet, falls et nit schon ohnehin bekannt,
Dat ahn die Klique, die sich Volksvertreter nennt
Uns kritt ihr vüür kein offizielle Kahr jespannt
He, wo jet andres unger unsre Näjel brennt,
Denn mir hann Frönde he, die hann kein weiße Duuv op blauem Grund
Die hann ne Schmied, dä mäht e Schwert jraad zo nem Plooch
En SS 20 zo nem Traktor un en Pershing zo ner Lok
Die hann vum Rüstungsschwachsinn su wie mir jenooch
'T sinn Pazifiste ohne wenn und aber
Ohne Hingerdühr, die saare nä
Die hann wie mir die Naas voll vun dämm janze Laber
Janz besonders für uns Frönde spill' mer he